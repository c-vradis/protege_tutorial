# Αναλυτικά βήματα σύνταξης οντολογίας με το λογισμικό Protégé

Το Protégé Desktop, ένα ελεύθερο λογισμικό/λογισμικό ανοικτού κώδικα (ΕΛ/ΛΑΚ), αποτελεί ίσως το πλέον διαδεδομένο και πλούσιο σε δυνατότητες περιβάλλον επεξεργασίας **οντολογιών** με πλήρη υποστήριξη της γλώσσας [OWL 2](https://www.w3.org/TR/owl2-overview/). Οι δυνατότητές του περιλαμβάνουν την υποστήριξη συλλογιστών (reasoners), οι οποίοι βασίζονται σε περιγραφικές λογικές (description logic) όπως π.χ. το HermiT και το Pellet. Το Protégé Desktop παρέχει τη δυνατότητα δημιουργίας και επεξεργασίας μιας ή περισσότερων οντολογιών σε έναν ενιαίο γραφικό περιβάλλον εργασίας, μέσω μιας πλήρως παραμετροποιήσιμης διεπαφής χρήστη. Ορισμένα από τα εργαλεία οπτικοποίησης που παρέχει επιτρέπουν τη διαδραστική πλοήγηση στις κλάσεις αλλά και στις σχέσεις των κλάσεων και των οντολογιών. Η υποστήριξη επεξηγήσεων (explanations) βοηθά στον εντοπισμό λογικών ασυνεπειών που μπορεί να υπάρχουν στην οντολογία. Άλλες διαθέσιμες λειτουργίες που παρέχει αφορούν την αναδιαμόρφωση της οντολογίας (refactoring), τη συγχώνευση οντολογιών (ontology merging), τη μετακίνηση αξιωμάτων μεταξύ οντολογιών, την ταυτόχρονη μετονομασία πολλαπλών οντοτήτων και πολλές άλλες <sup>([Πηγή](https://protege.stanford.edu/products.php#web-protege))</sup>. Ορισμένα από τα χαρακτηριστικά του Protégé περιλαμβάνουν:

- Πλήρη συμβατότητα με πρότυπα του W3C που χρησιμοποιούνται στον Σημασιολογικό Ιστό (OWL, RDF κ.α.)
- Παραμετροποιήσιμη γραφική διεπαφή χρήστη
- Υποστήριξη οπτικοποίησης οντολογίας
- Υποστήριξη αναδιαμόρφωσης οντολογίας
- Άμεση διασύνδεση με συλλογιστές (reasoners), εξαγωγή συμπερασμών καθώς και λογικό έλεγχο οντολογιών
- Επέκταση λειτουργικότητας με τη χρήση πρόσθετων λογισμικών ([plugins](https://protegewiki.stanford.edu/wiki/Protege_Plugin_Library))
- Υποβολή ερωτημάτων με χρήση της γλώσσας [SPARQL](https://www.w3.org/TR/sparql11-overview/)

Αναλυτική βοήθεια σχετικά με τις διαθέσιμες δυνατότητες του Protégé μπορείτε να βρείτε στους παρακάτω ιστότοπους:

- https://protege.stanford.edu/support.php#documentationSupport
- https://protegewiki.stanford.edu/wiki/ProtegeDesktopUserDocs
- https://protegewiki.stanford.edu/wiki/Pr4_UG_mi_Outline

# Εγκατάσταση του λογισμικού Protégé
Επισκεφθείτε τον ιστότοπο https://protege.stanford.edu/products.php#desktop-protege και κατεβάστε την πλέον τελευταία έκδοση ανάλογα το λειτουργικό σας σύστημα (Windows, macOS, Linux). Εναλλακτικά, μπορείτε να χρησιμοποιήσετε την διαδικτυακή έκδοση στον ιστότοπο http://webprotege.stanford.edu/, αλλά θα πρέπει να έχετε υπόψη ότι η έκδοση αυτή δεν υποστηρίζει όλες τις δυνατότητες που υποστηρίζει η desktop έκδοση. Ας σημειωθεί ότι προς το παρόν δεν διατίθεται κάποια native έκδοση για κινητές/έξυπνες συσκευές με λειτουργικά συστήματα iOS ή/και Android.

Για τις βασικές έννοιες της γλώσσας OWL βλ. το [εισαγωγικό αρχείο](../README.md)

# Η αρχική οθόνη του Protégé

Μετά την εγκατάσταση και την εκτέλεση του Protégé η αρχική οθόνη που εμφανίζεται είναι η παρακάτω:
<img src="../images/Screenshot_1.png">
Οι δυνατότητες που παρέχει το Protégé είναι οργανωμένες σε καρτέλες (tabs). Η αρχική καρτέλα "Active ontology" παρέχει γενικές πληροφορίες σχετικά με την τρέχουσα οντολογία στην οποία εργαζόμαστε. Το πρώτο βήμα είναι ο καθορισμός του URI με το οποίο θα είναι μοναδικά αναγνωρίσιμη η οντολογία που δημιουργούμε. Για την συγκεκριμένη οντολογία επιλέχθηκε το ΙRI "http://www.hua.gr/universityOntology#". Υπόψη ότι ένα ΙRI (ή URI) μπορεί να μην αποτελεί ταυτόχρονα και URL. Εφόσον πρόκειται να δημοσιευθεί η υπό ανάπτυξη οντολογία στον Σημασιολογικό Ιστό, τότε θα πρέπει το IRI που θα χρησιμοποιηθεί να υπάρχει και ως URL (διαδικασία γνωστή ως [dereferencing](https://www.loc.gov/standards/uri/about.html)). Προαιρετικά, μπορεί να προστεθεί και ένα IRI το οποίο θα περιέχει την εκάστοτε έκδοση της οντολογίας.

Στην καρτέλα **"Ontology imports"** μπορούμε να δούμε αν υπάρχουν εξωτερικές οντολογίες οι οποίες έχουν εισαχθεί στην τρέχουσα οντολογία (Direct imports) με σκοπό την επαναχρησιμοποίησή τους (κάτι το οποίο είναι εξαιρετικά συνηθισμένο κατά την ανάπτυξη οντολογιών). Επίσης μπορούμε να δούμε ποιες οντολογίες έχουν "έμμεσα" εισαχθεί (Indirect imports). Πρόκειται για οντολογίες οι οποίες χρησιμοποιούνται χωρίς να τις έχουμε εισάγει άμεσα. Στο τρέχον σημείο της  ανάπτυξης της οντολογίας δεν έχει εισαχθεί (άμεσα ή έμμεσα) κάποια άλλη οντολογία. Π.χ. αν είχαμε εισάγει την οντολογία [GeoSPARQL](http://www.opengis.net/ont/geosparql) τότε η καρτέλα αυτή θα έμοιαζε με το παρακάτω στιγμιότυπο οθόνης:
<img src="../images/Screenshot_1a.png">

Στην καρτέλα **"Ontology prefixes"** μπορούμε να δούμε και να ορίσουμε τα prefixes που χρησιμοποιεί η οντολογία μας. Έχουν ήδη ορισθεί κάποια προθήματα (prefixes) που αντιστοιχούν σε κάποια ονόματα χώρου συγκεκριμένων οντολογιών και λεξιλογίων που χρησιμοποιούνται από την ίδια τη γλώσσα OWL (όπως το RDF, RDFS, XML και XSD). Επειδή σε κάθε οντότητα (class, property κλπ) στην OWL 2 θα αντιστοιχήσουμε ένα (μοναδικό) IRI, χρειαζόμαστε έναν τρόπο σύντμησης της γραφής των ΙΡΙ αυτών, οπότε συχνά ορίζουμε συντομογραφίες με τη μορφή `prefix:name`, όπου prefix: είναι ένα όνομα προθέματος που αντιστοιχεί σε τμήμα εντός IRI και name είναι το υπόλοιπο τμήμα που συνήθως αντιστοιχεί στο όνομα που αποδίδουμε στην κλάση, στην σχέση ή στην πραγμάτωση εντός της οντολογίας. 

Όπως προαναφέρθηκε, η OWL χρησιμοποιεί τα εξής προθήματα:

- rdf:	http://www.w3.org/1999/02/22-rdf-syntax-ns#
- rdfs:	http://www.w3.org/2000/01/rdf-schema#
- owl:	http://www.w3.org/2002/07/owl#
- xsd:	http://www.w3.org/2001/XMLSchema#

Επιπλέον των παραπάνω προθημάτων, στην παρούσα οντολογία έχουμε προσθέσει ακόμα ένα όνομα χώρου που αντιστοιχεί στα δεδομένα που διαθέτει το [Wikidata](http://www.wikidata.org/) και αυτό επειδή (σε επόμενο βήμα) θα εισάγουμε δύο "εγγραφές" από το Wikidata: μία εγγραφή που αντιστοιχεί σε μία έννοια (class) και μία για ένα αντικείμενο (individual) ώστε να δώσουμε ένα παράδειγμα διασύνδεσης της οντολογίας μας τόσο σε επίπεδο εννοιών (class) όσο και σε επίπεδο αντικειμένων (individual).

<img src="../images/Screenshot_1b.png">

Ετσι, τα prefixes που θα χρησιμοποιούνται στην οντολογία μας θα είναι τα παρακάτω:

<img src="../images/Screenshot_1c.png">

Στην παραπάνω λίστα, το πρώτο πρόθημα ":" είναι αυτό που χρησιμοποιείται από την οντολογία που αναπτύσσουμε, το οποίο αντιστοιχεί στο IRI <http://www.hua.gr/universityOntology#> και προστίθεται αυτόματα από το Protégé.

Στη συνέχεια ακολουθούν περιγραφές του τρόπου με τον οποίο μπορούμε να εισάγουμε classes, object properties, data properties και individuals στο Protégé.

# Προσθήκη κλάσεων (classes)

<img src="../images/Screenshot_2.png">

Η θέαση και προσθήκη κλάσεων γίνεται από την κύρια καρτέλα **"Entities"** και την υπο-καρτέλα **"Classes"**. Η κλάση που θα εμφανίζεται πάντα είναι η **`owl:Thing`** η οποία αποτελεί ουσιαστικά ένα σύνολο που περιέχει όλα τα πιθανά individuals της οντολογίας μας και αν την θεωρήσουμε ως έννοια, τότε αυτή αποτελεί την πλέον γενική έννοια: κάθε άλλη κλάση που θα δημιουργήσουμε θα είναι υποχρεωτικά υποκλάση της `owl:Thing`.

Θεωρώντας ότι έχει προηγηθεί μια (σύντομη σχετικά) σημασιολογική ανάλυση του κειμένου από το οποίο θα δημιουργήσουμε την οντολογία, (η οποία παραλείπεται από παρόν tutorial), αναγνωρίζουμε τις παρακάτω **κλάσεις** (σε παρένθεση δίνεται μια σύντομη επεξήγηση τους στα ελληνικά):

- `University` (η κλάση που αντιστοιχεί στην έννοια "Πανεπιστήμιο" και αποτελεί το σύνολο το οποίο περιλαμβάνει όλα τα Πανεπιστήμια)
- `School` (η κλάση που αντιστοιχεί στην έννοια "Σχολή")
- `Department` (το "Τμήμα")
- `Campus` (οι "Πανεπιστημιακές εγκαταστάσεις")
- `Building` (το "Κτήριο")
- `BuildingLevel` (Το "επίπεδο" ή ο όροφος ενός κτηρίου)
- `Room` ("Αίθουσα")
- `Course` ("Μάθημα")
- `PostgraduateCourse` ("Μεταπτυχιακό μάθημα")
- `Geolocation` ("Γεωχωρικός εντοπισμός")

Στο σημείο αυτό αξίζει να σημειώσουμε ότι αν και τα IRI επιτρέπουν τη χρήση διεθνών χαρακτήρων (π.χ. ελληνικά), αυτό το αποφεύγουμε στην παρούσα οντολογία θεωρώντας ότι η οντολογία αυτή (συνεπώς και τα IRI που συμπεριλαμβάνει) πρόκειται να χρησιμοποιηθεί από χρήστες οι οποίοι/ες δεν γνωρίζουν την ελληνική γλώσσα. 
 
Μπορούμε να παρατηρήσουμε ότι ορισμένες από τις παραπάνω κλάσεις μπορούν να **γενικευθούν**, δηλαδή να ομαδοποιηθούν με βάση κάποιες κοινές τους ιδιότητες, ώστε να δημιουργηθούν νέες κλάσεις οι οποίες μπορεί να εμπλουτίσουν την οντολογία και να χρησιμοποιηθούν αργότερα για να αναφερθούμε σε όλες τις υποκλάσεις τους. Για παράδειγμα, μπορεί να δημιουργηθεί η κλάση `Organization` (Οργανισμός) η οποία αποτελεί γενίκευση των κλάσεων `University`, `School` και `Department`. Με παρόμοιο τρόπο διαπιστώνουμε ότι οι κλάσεις `Campus`, `Building`, `BuildingLevel` και `Room` έχουν γεωγραφική υπόσταση η οποία μπορεί να περιγραφεί και με κάποια γεωμετρία. Αυτές οι κλάσεις μπορούν να γενικευθούν και να υπαχθούν σε μια νέα κλάση με το όνομα `GeographicEntity` (θα το αποδίδαμε ως "Γεωγραφική Οντότητα" ή "Γεωγραφικό Χαρακτηριστικό").

Στη συνέχεια θα δημιουργήσουμε την βασική **ταξινομία** (taxonomy): πρόκειται για την ιεραρχική δομή των κλάσεων με την οποία δηλώνουμε τη σχέση **"IS-A"** ("είναι"), π.χ. αν τοποθετήσουμε την κλάση `University` "κάτω" από την κλάση `Organization` αυτό σημαίνει ότι αποτελεί υποσύνολό της.

Για την δημιουργία νέας κλάσης θα πρέπει να κάνουμε δεξί κλικ στο όνομα της κλάσης και να επιλέξουμε "Add subclass" στο μενού που εμφανίζεται. Στη συνέχεια πληκτρολογούμε το όνομα της νέας κλάσης, έχοντας υπόψη ότι αυτό το όνομα θα εμφανίζεται στο IRI της (το οποίο εμφανίζεται ακριβώς από κάτω και ενημερώνεται αυτόματα κατά την πληκτρολόγηση).

Μετά την δημιουργία της νέας (υπο)κλάσης θα διαπιστώσουμε ότι στην ενότητα **"Annotations"** έχουν προστεθεί κάποιες επιπλέον πληροφορίες: αυτό συμβαίνει αν έχουμε ενεργοποιήσει την αντίστοιχη δυνατότητα επισήμανσης (annotate) με στοιχεία που αφορούν τον συντάκτη της οντολογίας και την ημερομηνία δημιουργίας (η ρύθμιση αυτή παρέχεται από το κυρίως μενού File -> Preferences -> New Entities καθώς επίσης και από την καρτέλα New Entities Metadata).

Φυσικά αυτός είναι ένας από τους τρόπους δόμησης της οντολογίας, χωρίς να σημαίνει απαραίτητα ότι είναι και ο βέλτιστος τρόπος: αρκεί να ικανοποιεί τους αρχικούς μας στόχους, οι οποίοι περιλαμβάνουν την δημοσιοποίηση δομημένων δεδομένων στον Σημασιολογικό Ιστό.

# Προσθήκη υποκλάσεων (subclasses)

<img src="../images/Screenshot_3.png">
<img src="../images/Screenshot_4.png">
<img src="../images/Screenshot_5.png">
<img src="../images/Screenshot_6.png">
<img src="../images/Screenshot_7.png">

Μετά την ολοκλήρωση όλων των βημάτων που απαιτούνται για την δημιουργία όλων των κλάσεων και υποκλάσεων, η τελική ιεραρχία, η  οποία, όπως προαναφέρθηκε ονομάζεται [ταξινομία (taxonomy)](https://en.wikipedia.org/wiki/Taxonomy), θα είναι η παρακάτω:
<img src="../images/Screenshot_7a.png">


# Προσθήκη σχέσεων μεταξύ κλάσεων (Object Properties)

Το επόμενο λογικό βήμα για την ανάπτυξη της οντολογίας είναι ο καθορισμός των **σχέσεων** μεταξύ των κλάσεων. Στην ορολογία της OWL και του Protege, οι σχέσεις αυτές ονομάζονται **"Object Properties"** και σε αυτές έχουμε πρόσβαση από την ομώνυμη καρτέλα.

Με την ίδια λογική όπως και με την προσθήκη κλάσεων, οι σχέσεις μπορεί να σχηματίζουν μια ιεραρχία: π.χ. μπορούμε να δημιουργήσουμε μια γενικού τύπου σχέση με τη ονομασία "hasPart" για να υποδηλώσουμε γενικές μερολογικές σχέσεις μεταξύ ορισμένων κλάσεων της οντολογίας μας. Η προσθήκη της σχέσης γίνεται με δεξί κλικ στην βασική σχέση `owl:TopObjectProperty` (η οποία αποτελεί την βασική σχέση της οντολογίας, κάτω από την οποία θα προστεθούν όλες οι νέες σχέσεις):

<img src="../images/Screenshot_8.png">

Στη συνέχεια, ακολουθεί η προσθήκη των υπολοίπων σχέσεων. Οι σχέσεις που θα προστεθούν θα έχουν προκύψει από την προηγηθείσα σημασιολογική ανάλυση του πρωτογενούς κειμένου το οποίο προσπαθούμε να μοντελοποιήσουμε. Π.χ. για να προσθέσουμε τη σχέση `hasSchool` η οποία συνδέει την κλάση `University` με την κλάση `School`, κάνουμε δεξί κλικ στην σχέση `hasPart` (της οποίας αποτελεί εξειδίκευση) και πληκτρολογούμε την ονομασία της:

<img src="../images/Screenshot_9.png">

Όπως και με τις κλάσεις, προτιμούμε να χρησιμοποιούμε τις ονομασίες που θα αποτελούν μέρος των IRI στα αγγλικά. Στη συνέχεια, για να δηλώσουμε ότι αυτή η σχέση (`hasSchool`) μπορεί να σχετίζει τις παραπάνω δύο κλάσεις (`University` και `School`), χρησιμοποιούμε τις επιλογές "Domain" και "Range" αντίστοιχα από το δεξιά κάτω ενότητα "Description: hasSchool" πατώντας κάθε φορά στο πλήκτρο "+".

<img src="../images/Screenshot_10.png">

Στο σημείο αυτό να αναφέρουμε ότι το προηγούμενο βήμα  δεν είναι πάντα υποχρεωτικό: εφόσον είμαστε απόλυτα βέβαιοι ότι η σχέση που δημιουργήσαμε συνδέει αυτές τις δύο κλάσεις και μόνο, τότε έχει νόημα να περιορίσουμε το Domain και το Range της σχέσης.

Οι υπόλοιπες σχέσεις που αναγνωρίσαμε είναι οι ακόλουθες:

- `accommodates`
- `hasPart`
    - `hasBuilding`	
    - `hasDepartment`
    - `hasGeolocation`	
    - `hasLevel`
    - `hasRoom`	
    - `hasSchool`		
- `attends`
- `isAttendedBy`	
- `isHousedAt`
    - `isHousedAtCampus`	
    - `isHousedInBuilding`	
- `isLocatedAtSpecificLocation`
- `isTaughtAt`
- `partOf`

Η αξία της δημιουργίας ιεραρχίας σχέσεων (η οποία δεν είναι υποχρεωτική) θα φανεί αργότερα, κατά την υποβολή ερωτημάτων με τη χρήση της γλώσσας SPARQL.

Ακολουθώντας τα ίδια βήματα, προσθέτουμε τις νέες σχέσεις, φροντίζοντας να ακολουθήσουμε την ιεραρχία των σχέσεων που ήδη έχουμε αναγνωρίσει, και κάθε φορά ορίζουμε το Domain και το Range της εκάστοτε σχέσης. Η τελική ιεραρχία των σχέσεων μας θα είναι η ακόλουθη:

<img src="../images/Screenshot_10a.png">

Για να δει κανείς τους περιορισμούς που έχουν οριστεί σε κάθε σχέση (Domain και Range) μπορεί να ανατρέξει στο αρχείο [HUA_Ontology.owl](HUA_Ontology.owl).

# Προσθήκη σχέσεων προς τιμές (Data Properties)

Για την συσχέτιση κλάσεων όχι με κάποια άλλη κλάση αλλά με κάποια συγκεκριμένη τιμή (θα μπορούσε να είναι μια αριθμητική τιμή, μια αλφαριθμητική σειρά κ.α.) η γλώσσα OWL χρησιμοποιεί τις σχέσεις τύπου **"Data Properties"**, οι οποίες είναι προσβάσιμες από την αντίστοιχη καρτέλα.

Τα προκαθορισμένα είδη τιμών που χρησιμοποιούνται στις σχέσεις αυτές προέρχονται, κατά κύριο λόγο από τον χώρο ονομάτων XSD και είναι διαθέσιμες στην καρτέλα **"Datatypes"**.

<img src="../images/Screenshot_11.png">

Η προσθήκη των σχέσεων αυτών γίνεται ακολουθώντας την ίδια λογική, και μπορεί (εφόσον θεωρείται σκόπιμο) να αποτελέσουν μαι ιεραρχία. Οι σχέσεις που θα προστεθούν φαίνονται στο παρακάτω στιγμιότυπο:

<img src="../images/Screenshot_11a.png">

Για να δει κανείς τους περιορισμούς που έχουν οριστεί σε κάθε σχέση (Domain και Data type) μπορεί να ανατρέξει στο αρχείο [HUA_Ontology.owl](HUA_Ontology.owl).

# Προσθήκη πραγματώσεων/περιπτώσεων (individuals)

Ως ένα από τα τελευταία στάδια στην ανάπτυξη της οντολογίας αποτελεί η προσθήκη των αντικειμένων του πραγματικού κόσμου, τα οποία στην OWL ονομάζονται **"Individuals"**, προσβάσιμα από την ομώνυμη καρτέλα.

<img src="../images/Screenshot_12.png">

Για τους σκοπούς του tutorial θα προστεθούν τα παρακάτω individuals:

- `HarokopioUniversity`: το Χαροκόπειο Πανεπιστήμιο
- `SchoolOfEnvironmentGeographyAndAppliedEconomics`: Η Σχολή Περιβάλλοντος, Γεωγραφίας και Εφαρμοσμένων Οικονομικών
- `GeographyDepartment`: Το Τμήμα Γεωγραφίας

- `mainHarokopioCampus`: οι κύριες εγκαταστάσεις του Πανεπιστημίου στην οδό Θησέως
- `mainHarokopioCampusGeolocation`: ο γεωχωρικός εντοπισμός των κύριων εγκαταστάσεων

- `geographyBuilding`: το κτήριο Γεωγραφίας
- `geographyBuildingGeolocation`: ο γεωχωρικός εντοπισμός του κτηρίου Γεωγραφίας
- `geographyBuildingMinusTwoLevel`: το τελευταίο επίπεδο του κτηρίου Γεωγραφίας

- `PostgraduateLaboratory`: η αίθουσα του εργαστηρίου του Μεταπτυχιακού Προγράμματος
- `ResearchThemesInGeoinformationTechnologyCourse`: το μάθημα "Ερευνητικά Θέματα στη Γεωπληροφορική"

Και στην περίπτωση των individuals χρησιμοποιούμε αγγλικές ονομασίες οι οποίες θα αποτελέσουν μέρος των μοναδικών αναγνωριστικών IRI.

Αξίζει να σημειωθεί ότι κατά την εισαγωγή των individuals δεν μπορεί να σχηματισθεί κάποια ιεραρχική δομή, όπως συμβαίνει με τις κλάσεις και τις σχέσεις. Αν αυτό ήταν επιθυμητό, θα πρέπει να γίνει μέσω της δήλωσης σχέσης η οποία πρέπει να ορισθεί επίσης ως **αυτοπαθής (reflexive)**, δηλαδή να έχει ως Domain και Range την ίδια κλάση.

Σε όλες τις περιπτώσεις των οντοτήτων της οντολογίας μας (classes, object properties, data properties, individuals) μπορούμε να προσθέσουμε επισημάνσεις (annotations) οι οποίες στοχεύουν στην απόδοση ονομάτων, σχολίων και άλλων χαρακτηριστικών σε αυτά. Τα Annotations είναι ουσιαστικά σχέσεις, οι οποίες στο ένα άκρο μπορεί να αναφέρονται σε οποιασδήποτε σχεδόν οντότητα και στο άλλο άκρο να σχετίζουν μια συγκεκριμένη τιμή (Literal). Η προσθήκη annotations γίνεται από την ενότητα **"Annotations"** η οποία υπάρχει σε κάθε είδος οντότητας. Μία από τις (σχεδόν επιβεβλημένες) επισημάνσεις που μπορούμε να προσθέσουμε είναι οι ονομασίες σε διάφορες γλώσσες, με την ιδιότητα `rdfs:label`:

<img src="../images/Screenshot_13.png">

Αν το Literal που χρησιμοποιείται είναι τύπου `xsd:string` (αλφαριθμητική τιμή) μπορεί να προστεθεί και η γλώσσα στην οποία αναφέρεται (en για αγγλικά, el για ελληνικά κ.ο.κ.)

Με παρόμοιο τρόπο μπορεί κανείς να προσθέσει σχόλια χρησιμοποιώντας το annotation `rdfs:comment`, εξωτερικούς συνδέσμους με το `rdfs:seeAlso` κ.λπ.

Μετά την προσθήκη κάθε individual, το επόμενο λογικό βήμα είναι να καθορίσουμε την κλάση στην οποία ανήκει. Για παράδειγμα, το individual `SchoolOfEnvironmentGeographyAndAppliedEconomics` ανήκει στην κλάση `School`. Ο ορισμός αυτός γίνεται από την επιλογή "Types":

<img src="../images/Screenshot_14.png">

Αφού έχουμε εισάγει ένα individual και έχουμε ορίσει την κλάση στην οποία ανήκει, μπορούμε στη συνέχεια να εισάγουμε τις σχέσεις του με άλλα individuals. Η διαδικασία αυτή γίνεται από την επιλογή **"Object property assertions"** (Δηλώσεις σχέσεων μεταξύ αντικειμένων):

<img src="../images/Screenshot_15.png">

Με την ολοκλήρωση της εισαγωγής των individuals, η οντολογία θα φαίνεται όπως στο παρακάτω στιγμιότυπο:

<img src="../images/Screenshot_16.png">

# Προσθήκη class και individual εξωτερικής προέλευσης

Προκειμένου να διασυνδέσουμε την οντολογία μας με δομημένα δεδομένα εξωτερικής προέλευσης, και άρα να θεωρηθούν ως Ανοκτά Διασυνδεδεμένα Δεδομένα 5 αστέρων (βλ. και το [εισαγωγικό κείμενο](../README.md)), θα αναζητήσουμε δεδομένα από το [Wikidata](https://www.wikidata.org/wiki/Wikidata:Main_Page), το οποίο αποτελεί μια ελεύθερη και ανοιχτή **γνωσιακή βάση δομημένων δεδομένων**, τα οποία μπορούν να αναγνωστούν και επεξεργαστούν τόσο από ανθρώπους όσο και από μηχανές.

Με αναζήτηση ελεύθερου κειμένου στο Wikidata, μπορούμε να ανακαλύψουμε, μεταξύ πολλών άλλων, δύο εγγραφές που μας ενδιαφέρουν, οι οποίες θα χρησιμοποιηθούν ως παράδειγμα διασύνδεσης:

- την έννοια University (Πανεπιστήμιο): https://www.wikidata.org/wiki/Q3918
- την εγγραφή για το ίδιο το Χαροκόπειο Πανεπιστήμιο: https://www.wikidata.org/wiki/Q1067642

Οι παραπάνω σύνδεσμοι λειτουργούν ως URL μέσω των οποίων είναι προσβάσιμες σελίδες HTML αναγνώσιμες από τον άνθρωπο. Για να εντοπίσουμε όμως το σωστό IRI για κάθε μία από τις παραπάνω εγγραφές, το οποίο δεν θα αναφέρεται στη σελίδα (ως διαδικτυακό πόρο) αλλά στην εκάστοτε έννοια (concept) θα χρησιμοποιήσουμε το σύνδεσμο **"Concept URI"** από το δεξί κατακόρυφο μενού της κάθε σελίδας. Συνεπώς, τα IRI που πρέπει να χρησιμοποιήσουμε είναι τα παρακάτω:

- http://www.wikidata.org/entity/Q3918, για την έννοια University (Πανεπιστήμιο)
- http://www.wikidata.org/entity/Q1067642, για την εγγραφή για το ίδιο το Χαροκόπειο Πανεπιστήμιο

# Προσθήκη της κλάσης "Q3918" από το Wikidata (εγγραφή για την έννοια "University")

Για να εισάγουμε την έννοια του Πανεπιστημίου από το Wikidata, μεταβαίνουμε στην ενότητα "Classes" και με δεξί κλικ στην βασική κλάση `owl:Thing` προσθέτουμε την νέα, εξωτερική κλάση όπως στο στιγμιότυπο:

<img src="../images/Screenshot_17.png">

Επειδή το πρόθημα `wikidata` έχει ήδη οριστεί από προηγούμενο στάδιο, χρησιμοποιούμε την έκφραση `wikidata:Q3918` αντί για το πλήρες IRI (http://www.wikidata.org/entity/Q3918). 

Στη συνέχεια, έχοντας επιλεγμένη την κλάση "Q3918" και πατώντας στην επιλογή **"Equivalent to"** επιλέγουμε την κλάση `University` που είχαμε προσθέσει στα αρχικά βήματα. 

<img src="../images/Screenshot_18.png">

Με την ενέργεια αυτή, δηλώνουμε ότι οι δύο κλάσεις είναι πλήρως ισοδύναμες. Το εικονίδιο και στις δύο κλάσεις θα αλλάξει (όπως στο στιγμιότυπο) και θα προστεθεί η δήλωση ισοδυναμίας στις ονομασίες τους με το σύμβολο "=". Ως αποτέλεσμα, η νέα κλάση `Q3918` θα θεωρηθεί (αυτόματα) ως υποκλάση της κλάσης `Organization`

<img src="../images/Screenshot_19.png">

# Προσθήκη του individual "Q1067642" από το Wikidata (εγγραφή για το "Χαροκόπειο Πανεπιστήμιο")

Με την ίδια λογική, μεταβαίνουμε στην ενότητα "Individuals" για να προσθέσουμε την εγγραφή της Wikidata για το Χαροκόπειο Πανεπιστημιο (Q1067642). Το νέο individual θα προστεθεί ως `wikidata:Q1067642` όπως στο παρακάτω στιγμιότυπο:

<img src="../images/Screenshot_20.png">

Για να δηλώσουμε ότι το νέο και εξωτερικό individual είναι ταυτόσημο με το individual του Χαροκοπείου Πανεπιστημίου που έχουμε προσθέσει ήδη στην οντολογία μας, χρησιμοποιούμε την επιλογή **"Same individual as"** και επιλέγουμε το individual `HarokopioUniversity`.

<img src="../images/Screenshot_21.png">

# Ενεργοποίηση του συλλογιστή (reasoner) και παραγωγή συμπερασμών

Για να ενεργοποιήσουμε τον συλλογιστή, από το κυρίως μενού επιλέγουμε Reasoner, και επιλέγουμε έναν από τους διαθέσιμους συλλογιστές (οι οποίοι υπάρχουν ήδη στο Protégé ως plugins. Στη συνέχεια, από το ίδιο μενού επιλέγουμε "Start Reasoner" Εφόσον δεν υπάρχει κάποια λογική ασυνέπεια στην οντολογία μας (για την οποία ενδέχεται να εμφανιστεί μήνυμα σφάλματος), μπορούμε να μεταβούμε στην ενότητα "Individuals" και να επιλέξουμε την εξωτερική εγγραφή της Wikidata για το Χαροκόπειο (`Q10676421`). Στο δεξί μέρος της οθόνης θα δούμε τα "συμπεράσματα" που έχει δημιουργήσει ο συλλογιστής για την εγγραφή αυτή: εφόσον θεωρείται ταυτόσημη με το individual `HarokopioUniversity` θα ισχύουν οι ίδιες δηλώσεις.

<img src="../images/Screenshot_22.png">

Αν μεταβούμε και στις υπόλοιπες ενότητες (classes, object properties, data properties) μπορούμε να δούμε ποια άλλα νέα συμπεράσματα έχουν προκύψει από το σύνολο των δηλώσεών μας.

Στο σημείο αυτό ολοκληρώνεται το tutorial. Φυσικά, ο ενδιαφερόμενος/η αναγνώστης/τρια μπορεί να συνεχίσει και να προσθέσει και άλλες δηλώσεις στην οντολογία ακολουθώντας παρόμοια βήματα με αυτά που περιγράφηκαν παραπάνω.

# Άδεια χρήσης

[![Attribution-NonCommercial 4.0 International (CC BY-NC 4.0)](images/by-nc.eu.png)](https://creativecommons.org/licenses/by-nc/4.0/)

# Σχόλια και παρατηρήσεις

Κάθε σχόλιο, παρατήρηση ή διόρθωση είναι όλα καλοδεχούμενα. Χρησιμοποιείστε την ενότητα ["Issues"](https://github.com/c-vradis/protege_tutorial/issues) για να υποβάλετε τις παρατηρήσεις σας. 

# Συντελεστές

Χριστόφορος Βραδής, υποψήφιος διδάκτορας Τμήματος Γεωγραφίας Χαροκοπείου Πανεπιστημίου.